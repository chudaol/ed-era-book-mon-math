Пояснювальна записка
=============================================
<p>Курс математики – важлива складова навчання і виховання молодших школярів, основоположна частина математичної освіти. Цей курс у системі неперервної освіти ґрунтується на відповідному змісті Базового компонента дошкільної освіти.</p>
<p>Навчання математики в початковій школі виконує низку значущих для загального розвитку особистості учня завдань, серед яких: формування здатності логічно міркувати, уміння виділяти властивості предметів і явищ навколишнього світу; виховання зосередженості, наполегливості, працьовитості, самостійності та ін.; розвиток інтелекту, пам’яті, мовлення, уяви.</p>
<p>Програма з математики для 1–4 класів спрямована на реалізацію мети та завдань освітньої галузі, визначених у Державному стандарті початкової загальної освіти.<p>
<p>Навчання математики забезпечує формування у молодших школярів ключових компетентностей, з-поміж яких основною є «уміння вчитися».</p>

<table>
<thead>
  <tr>
    <th>У результаті засвоєння змісту математики учні зможуть:</th>
  </tr>
</thead>
<tbody>
<tr>
<td>
<ul>
<li>сприймати та визначати мету навчальної діяльності;</li>
<li>зосереджуватися на предметі діяльності;</li>
<li>організовувати свою діяльність для досягнення суб’єктно чи суспільно значущого результату;</li>
<li>відбирати й застосовувати потрібні знання і способи діяльності для розв’язування навчальної задачі;</li>
<li>використовувати здобутий досвід в конкретній навчальній або життєвій ситуації;</li>
<li>висловлювати ціннісні ставлення щодо результату й процесу власної діяльності;</li>
<li>усвідомлювати, аналізувати, оцінювати, коригувати результати своєї діяльності.</li>
</ul>
</td>
</tbody>
</table>

<hr>
<p>Основним завданням навчання математики є опанування учнями предметних математичних компетенцій – обчислювальних, інформаційно-графічних, логічних, геометричних, алгебраїчних. Предметні компетенції є структурними елементами змісту математичної освіти. Їх базис становлять знання, уміння, навички, способи діяльності, яких набувають учні в процесі навчання. Результатом засвоєння предметних компетенцій є математична компетентність учнів. У контексті початкового навчання предметна математична компетентність розглядається як здатність учня актуалізувати, інтегрувати й застосовувати в конкретній життєвій або навчальній проблемній ситуації набуті знання, уміння, навички, способи діяльності.</p>

<table>
<thead>
  <tr>
    <th>Предметна математична компетентність учнів виявляється у таких ознаках:</th>
  </tr>
</thead>
<tbody>
<tr>
<td>
<ul>
<li>цілісне сприйняття світу, розуміння ролі математики у пізнанні дійсності;</li>
<li>розпізнавання проблем, які розв’язуються із застосуванням математичних методів;</li>
<li>здатність розв’язувати сюжетні задачі, логічно міркувати, виконувати дії за алгоритмом, обґрунтовувати свої дії;</li>
<li>уміння користуватися математичною термінологією, знаковою і графічною інформацією;</li>
<li>уміння орієнтуватися на площині та у просторі;</li>
<li>здатність застосовувати обчислювальні навички й досвід вимірювання величин у практичних ситуаціях.</li>
</ul>
</td>
</tbody>
</table>

<hr>
<p>Важливу роль у формуванні компетентності учня відіграє набуття ним досвіду задоволення пізнавальних інтересів, проявів емоційно-ціннісних ставлень, творчої активності, спілкування, соціальних орієнтацій.</p> 

<p>Відповідно до Державного стандарту початкової загальної освіти курс математики будується за такими змістовими лініями: числа, дії з числами; величини; математичні вирази, рівності, нерівності; сюжетні задачі; просторові відношення, геометричні фігури; робота з даними.</p>
<p>Основу змісту початкового курсу математики становить арифметика цілих невід’ємних чисел і вимірювання величин. На пропедевтичному рівні подаються елементи алгебри та геометрії.</p>
<p>Програма побудована концентрично. Зміст розділів у кожному класі розширюється і доповнюється. Таким чином забезпечується поступове розширення і ускладнення навчального матеріалу, його актуалізація, повторення, закріплення. Це сприяє формуванню знань, умінь, навичок і способів діяльності на вищому рівні узагальнення. У зв’язку з цим розділи починаються із узагальнення і систематизації навчального матеріалу, який вивчався у попередньому класі (на попередньому ступені освіти), з подальшим його розвитком.</p>

<div id="hypercomments_widget"></div>
<a href="http://hypercomments.com" class="hc-link" title="comments widget">comments powered by HyperComments</a>